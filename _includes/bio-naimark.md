Ο Michael Naimark στο πλαίσιο των μεταπτυχιακών σπουδών του στο ΜΙΤ στα τέλη της δεκατίας του '70 ήταν υπεύθυνος για τη δημιουργία διαδραστικών «κινηματογραφικών χαρτών». Με λήψεις βίντεο των δρόμων του Aspen, από ένα κινούμενο αυτοκίνητο για να δημιουργήσουν την εντύπωση της κίνησης, έδιναν στους θεατές αυτό που ονόμασαν μια «Surrogate Travel» εμπειρία. Η προβολή του διαδραστικού χάρτη γίνονταν με τη βοήθεια υπολογιστή και οθονών και επέτρεπε στους χρήστες να περιπλανηθούν εικονικά στην πόλη[1]. Το συγκεκριμένο έργο είναι πρόδρομος της σημερινής χαρτογράφησης προβολών μεγάλης κλίμακας και της εφαρμογής που γνωρίζουμε ως Google Street View. Αποτελεί ένα πρωτοποριακό παράδειγμα διαδραστικής πληροφορικής. Το βίντεο, ο ήχος, οι ακίνητες εικόνες και τα μεταδεδομένα ανακτούνταν από μια βάση δεδομένων και συνθέτονταν σε πραγματικό χρόνο από τον υπολογιστή, ο οποίος ανακατεύθυνε τις ενέργειές του με βάση την είσοδο του χρήστη.

{% include figure image_path="/images/aspen-movie-map.jpg" caption="Figure 1: Η εικονική περιήγηση, αλληλεπίδραση ελεγχόταν μέσω ενός δυναμικά παραγόμενου μενού που επικαλυπτόταν πάνω από την εικόνα του βίντεο: η ταχύτητα και η γωνία θέασης τροποποιούνταν με την επιλογή του κατάλληλου εικονιδίου μέσω μιας οθόνης αφής." id="fig:aspen-movie-map" %}

Τα επόμενα χρόνια συνέχισε τη δημιουργία διαδραστικών χαρτών με λήψεις, του Παρισιού από το πεζοδρόμιο, του Σαν Φρανσίσκο από τον αέρα, της Καρλσρούης από τις σιδηροδρομικές γραμμές, του Banff[2] από τα μονοπάτια πεζοπορίας και στερεοπανοραμικές ταινίες στην Ιερουσαλήμ, το Ντουμπρόβνικ, το Άνγκορ και το Τιμπουκτού.

{% include figure image_path="/images/naimark-profile.jpg" caption="Figure 2: To 1994 με τη χρήση μιας στερεοσκοπικής κάμερας 16mm και ενός χεοροκίνητου τρικύκλου, χαρτογράφησε τα μονοπάτια του εθνικού πάρκου του Banff. «See Banff!»" id="fig:naimark-profile" %}

Συμμετείχε στην αρχική ομάδα σχεδιασμού του περίφημου MIT Media Laboratory το 1980 και ήταν ιδρυτικό μέλος του Atari Research Lab (1982), του Apple Multimedia Lab (1987) και της Lucasfilm Interactive (σήμερα LucasArts, 1989). Υπήρξε μέλος από το 1992 του Interval Research Corporation, ένα ερευνητικό εργαστήριο που χρηματοδοτήθηκε από τον Paul Allen. Εχει διευθύνει έργα με την υποστήριξη της Apple, της Disney, της Atari, της Panavision, της Lucasfilm, της Interval και της Google (όπου ήταν αποδέκτης του ερευνητικού βραβείου για το 2007), καθώς και της UNESCO, του National Geographic, του Ιδρύματος Rockefeller, του Exploratorium, του Banff Centre, της Ars Electronica και του Μετρό του Παρισιού. 

Συνέβαλε καθοριστικά στην ίδρυση πολλών παγκοσμίου φήμης ερευνητικών εργαστηρίων και τα έργα τέχνης του εκτίθενται διεθνώς. Τα έργα τέχνης του βρίσκονται στις μόνιμες συλλογές του American Museum of the Moving Image στη Νέα Υόρκη, του Exploratorium στο Σαν Φρανσίσκο και του ZKM Center for Arts and Media στην Καρλσρούη της Γερμανίας. Η τρισδιάστατη διαδραστική εγκατάστασή του, παραγωγή της Interval με τη συνεργασία του Κέντρου Παγκόσμιας Κληρονομιάς της UNESCO, περιόδευσε στην έκθεση «Future Cinema» του ZKM το 2002 και το 2003. Το 2002 ήταν ο αποδέκτης του Παγκόσμιου Βραβείου Τεχνολογίας για τις Τέχνες και το 2005, το Art Center College of Design στην Πασαντίνα διοργάνωσε μια 20ετή επισκόπηση του έργου του.

Το 2009, ο Naimark ήταν διευθυντής του προγράμματος «80+1: A Journey Around the World» για το θεσμό της Πολιτιστικής Πρωτεύουσας της Ευρωπαϊκής Ένωσης, ενώ το 2015 διορίστηκε ο πρώτος resident artist της Google στο νέο τμήμα VR. Από το φθινόπωρο του 2017 είναι επισκέπτης αναπληρωτής καθηγητής τεχνών στο NYU Shanghai, στο πλαίσιο του μαθήματος VR/AR Fundamentals και του τμήματος Interactive Media Arts όπου και κατευθύνει την έρευνα για τη ζωντανή τηλε-εμβύθιση χωρίς γυαλιά 1:1. Στόχος του είναι η ανάπτυξη ενός σύστηματος αμφίδρομης επικοινωνίας, ένα «παράθυρο τηλεπαρουσίας», που μπορεί να βοηθήσει την επικοινωνία στην ψηφιακή εποχή. Μια συσκευή που μπορεί να προσφέρει αμφίδρομη οπτική επαφή, στερεοσκοπία και τηλεπαρουσία, σε πραγματικό χρόνο.

Είναι ένας εκ των πρωτοπόρων της τεχνολογίας VR σε συνδυασμό με τη new media art. Αναφέρεται στο σύνολο των αντικείμενων των μελετών του με τον όρο «αναπαράσταση τόπου». Οι επιμέρους εργασίες του αφορούν την κατανόηση της δυναμικής μεταξύ τέχνης και τεχνολογίας και περιλαμβάνει τομείς όπως η χαρτογράφηση προβολής, τα εικονικά ταξίδια, η πολιτιστική διατήρηση και το live global video. Η δουλειά του αντλεί έμπνευση από προσωπικότητες όπως ο καλλιτέχνης και μελετητής Gyorgy Kepes, ο εθνομουσικολόγος Alan Lomax, ο γεωγράφος πολιτισμών Bernard Nietschmann, ο κινηματογραφιστής Ricky Leacock και η υπεύθυνη του Interactive Telecommunications Program, Red Burns.

[^1]: fig:aspen-movie-map
[^2]: fig:naimark-profile


